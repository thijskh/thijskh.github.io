<?xml version="1.0" encoding="utf-8"?><feed xmlns="http://www.w3.org/2005/Atom" ><generator uri="https://jekyllrb.com/" version="3.9.2">Jekyll</generator><link href="https://thijskh.github.io/feed.xml" rel="self" type="application/atom+xml" /><link href="https://thijskh.github.io/" rel="alternate" type="text/html" /><updated>2022-12-06T12:16:07-08:00</updated><id>https://thijskh.github.io/feed.xml</id><title type="html">Hieke Huistra</title><subtitle>historian of science and medicine</subtitle><author><name>Hieke Huistra</name><email>h.m.huistra@uu.nl</email></author><entry><title type="html">Oude, flauwe babymopjes dankzij de digitalisering</title><link href="https://thijskh.github.io/columns/2022/11/oude-babymopjes-dankzij-digitalisering/" rel="alternate" type="text/html" title="Oude, flauwe babymopjes dankzij de digitalisering" /><published>2022-11-05T00:00:00-07:00</published><updated>2022-11-05T00:00:00-07:00</updated><id>https://thijskh.github.io/columns/2022/11/oude-babymopjes-dankzij-digitalisering</id><content type="html" xml:base="https://thijskh.github.io/columns/2022/11/oude-babymopjes-dankzij-digitalisering/">&lt;p&gt;Het papierloze kantoor is niet aan mij besteed. Essays van studenten, artikelen van collega’s, beleidsnota’s van besturen: alles wat ik toegestuurd krijg, print ik uit. Alleen dan lukt het me de teksten geconcentreerd te lezen, erover na te denken en zinvol commentaar te formuleren. Een of twee dagen in de week thuiswerken betekent voor mij dan ook tassen met ordners en boeken heen en weer sjouwen. Gelukkig vond ik onlangs op kantoor een vergeten Aldi-tas die precies in het kinderzitje op mijn bagagedrager past.&lt;/p&gt;

&lt;p&gt;Voor u deze column met een ‘OK boomer’ terzijde schuift (of, waarschijnlijker, wegklikt): ik hou ook van digitaal. En zeker van digitale historische bronnen.&lt;/p&gt;

&lt;p&gt;De afgelopen vijftien jaar zijn er grote verzamelingen historische teksten gedigitaliseerd. De website Delpher.nl van de Koninklijke Bibliotheek is daar het bekendste voorbeeld van. Twee miljoen kranten, twaalf miljoen tijdschriftpagina’s, meer dan 900.000 boeken en anderhalf miljoen uitgetypte radiobulletins. Mocht u er nooit geweest zijn, gaat u vooral eens kijken. Tik uw achternaam in, de straat waar u woont, uw favoriete historische gebeurtenis, en grasduin door wat er bovenkomt. Uren plezier zonder dat u er de deur voor uit hoeft.&lt;/p&gt;

&lt;p&gt;Mijn beste vondst van afgelopen week is een mop over twee baby’s, uit een krant uit 1898. De eerste baby zegt “Ik zou niet graag een zuigeling in de Noordpoolstreek willen zijn”. De tweede baby vraagt waarom. Waarop de eerste baby antwoordt: “De nachten duren daar zes maanden, en ik geloof niet dat ik zoo lang zonder ophouden zou kunnen schreeuwen”.&lt;/p&gt;

&lt;p&gt;Hoogstaande humor zou ik het niet durven noemen, maar gezellig vond ik het wel, dat mensen eind negentiende eeuw ook al flauwe grapjes maakten over huilende baby’s. Niet alles was vroeger anders.&lt;/p&gt;

&lt;p&gt;Ik was eigenlijk aan het uitzoeken hoelang het woord ‘baby’ al gangbaar was in Nederland, maar nu veranderde mijn onderzoeksdoel in ‘meer babymopjes vinden’. Die waren er. Bijvoorbeeld deze, afgedrukt in een zaterdagkrant uit 1914. Twee jonge ouders gingen scheiden. Bij het uitspreken van een scheiding kreeg de moeder de baby toegewezen, maar toen ze de rechtbank uitkwamen, zei de moeder tegen de vader dat ze baby de helft van de tijd aan hem wilde geven. ‘Goed!’, Riep de vader verheugd, ‘dat is goed!’ ‘Ja’, hernam zijn echtgenoote kalm, ‘jij mag hem ‘s nachts hebben’.&lt;/p&gt;

&lt;p&gt;Voor de digitaliseringsgolf was het vinden van dergelijke dijenkletsers in kranten een onmogelijke opgave. Kranten zijn fantastische bronnen voor historische onderzoek, ze bespreken allerlei onderwerpen en bereikten, zeker vanaf eind negentiende eeuw, een breed publiek. Maar ze zijn wel lastig te doorzoeken. Het zijn er heel veel, en er zit geen systeem in — althans, geen systeem waar je iets aan hebt, als je, bijvoorbeeld, wilt weten hoe er tussen 1918 en 1939 gedacht werd over plastische chirurgie.&lt;/p&gt;

&lt;p&gt;Met papieren kranten kun je dat alleen onderzoeken als je ze allemaal doorbladert om de relevante artikelen te vinden. Maar in de nieuwe digitale krantenarchieven hoef je de kranten niet afzonderlijk door te kijken, maar kun je ze allemaal tegelijk doorzoeken. Daarbij moet je dan wel de juiste zoekwoorden kiezen, wat minder makkelijk is dan het lijkt.&lt;/p&gt;

&lt;p&gt;Als je bijvoorbeeld alleen ‘plastische chirurgie’ intikt, mis je alle artikelen waarin die term niet voorkomt, maar waarin wel geschreven wordt over ‘herstel van verminkingen’, ‘schoonheidsoperaties’, ‘aangezichtschirurgie’ en ‘oorverkleiningen’. Voor het leesplezier maakt dat niet uit, voor de wetenschappelijke waarde van het onderzoek wel.&lt;/p&gt;

&lt;p&gt;Maar wie haar zoekwoorden zorgvuldig kiest, vindt in digitale archieven een heel nieuw venster op de geschiedenis. Door dat venster kan de historica de belangrijkste onderwerpen in het publieke debat blootleggen, thema’s door de tijd volgen en zo de ontwikkeling van onze samenleving beter begrijpen.&lt;/p&gt;

&lt;p&gt;Of ze kan natuurlijk gewoon flauwe babymopjes verzamelen.&lt;/p&gt;</content><author><name>Hieke Huistra</name><email>h.m.huistra@uu.nl</email></author><category term="Vanalles" /><summary type="html">Het papierloze kantoor is niet aan mij besteed. Essays van studenten, artikelen van collega’s, beleidsnota’s van besturen: alles wat ik toegestuurd krijg, print ik uit. Alleen dan lukt het me de teksten geconcentreerd te lezen, erover na te denken en zinvol commentaar te formuleren. Een of twee dagen in de week thuiswerken betekent voor mij dan ook tassen met ordners en boeken heen en weer sjouwen. Gelukkig vond ik onlangs op kantoor een vergeten Aldi-tas die precies in het kinderzitje op mijn bagagedrager past.</summary></entry><entry><title type="html">Onacceptabel gedrag, en toch mag hij hoogleraar blijven</title><link href="https://thijskh.github.io/columns/2022/10/onacceptabel-gedrag-toch-hoogleraar-blijven/" rel="alternate" type="text/html" title="Onacceptabel gedrag, en toch mag hij hoogleraar blijven" /><published>2022-10-22T00:00:00-07:00</published><updated>2022-10-22T00:00:00-07:00</updated><id>https://thijskh.github.io/columns/2022/10/onacceptabel-gedrag-toch-hoogleraar-blijven</id><content type="html" xml:base="https://thijskh.github.io/columns/2022/10/onacceptabel-gedrag-toch-hoogleraar-blijven/">&lt;p&gt;‘Langdurig intimiderend en ongewenst gedrag’, was de samenvatting van de universiteit. Meer concreet: ‘een stelselmatig patroon van zwartmaken, machtsmisbruik, genderdiscriminatie, kleineren in het openbaar en de voortdurende dreiging dat het carrièreverloop van de klagers zou worden beschadigd’. Ook waren er opmerkingen gemaakt ‘met seksuele lading’ en was er een geval van ‘ongewenste lichamelijke benadering’. De dader: een hoogleraar aan de Universiteit Leiden.&lt;/p&gt;

&lt;p&gt;Zijn wangedrag werd vastgesteld door de klachtencommissie ongewenst gedrag van die universiteit, in een onderzoek naar aanleiding van meerdere klachten over de betreffende hoogleraar. De universiteit bracht dat afgelopen dinsdag naar buiten.&lt;/p&gt;

&lt;p&gt;Het universiteitsbestuur vindt zijn gedrag, uiteraard, onacceptabel en legt daarom, volgens het advies van de commissie, sancties op: de hoogleraar mag niet meer op de universiteit komen, geen promovendi meer begeleiden, geen gebruik meer maken van universitaire faciliteiten, en geen contact meer opnemen met universitaire collega’s.&lt;/p&gt;

&lt;p&gt;Geen halve maatregelen, zou je zeggen. Maar genoeg is het wat mij betreft niet. De hoogleraar mag weliswaar heel veel niet meer, maar hij mag nog steeds twee cruciale dingen wel.&lt;/p&gt;

&lt;p&gt;Eén: hij mag in dienst blijven, en krijgt dus ook gewoon elke maand salaris uitbetaald. Volgens de universiteit zijn er ‘onder meer arbeidsrechtelijke redenen’ om hem niet te ontslaan, en kunnen ze er vanwege privacy niet meer over zeggen, alhoewel de woordvoerder in sommige media liet vallen dat het iets met leeftijd te maken had.&lt;/p&gt;

&lt;p&gt;En twee: hij mag zich gewoon hoogleraar blijven noemen. Hij mag niet ‘publiekelijk namens de universiteit naar buiten treden’, maar hij mag wel gewoon in publicaties blijven vermelden dat hij hoogleraar aan de Universiteit Leiden is.&lt;/p&gt;

&lt;p&gt;Een cynicus zou zeggen: dit is geen straf, maar een beloning. De man hoeft nooit meer een vakgroepvergadering voor te zitten, een tentamen na te kijken of een nieuwjaarstoespraak te houden, maar kan gewoon de hele dag onderzoek doen, lekker vanuit huis, tegen riant salaris. Goed, misschien is het voor dat onderzoek lastig dat hij de universitaire faciliteiten niet meer kan gebruiken — maar het lijkt erop dat niets hem in de weg staat om bijvoorbeeld een gastverblijf aan te vragen op een buitenlandse universiteit en zo gewoon door te werken. Die universiteit weet niet wie ze in huis haalt, want de Universiteit Leiden maakt niet bekend om welke hoogleraar het gaat, uit privacyoverwegingen.&lt;/p&gt;

&lt;p&gt;Waarom mag iemand die jarenlang zijn macht misbruikt en collega’s intimideert een hoogleraarstitel houden? De universiteit, in universiteitskrant Mare: ‘Omdat de commissie ook heeft vastgesteld dat de wetenschappelijke kwaliteit van deze hoogleraar buiten kijf staat, is er geen enkele aanleiding om hem het professoraat te ontnemen.’&lt;/p&gt;

&lt;p&gt;Een antwoord waar ik van binnen om moest huilen. Dan misbruik je je macht, kleineer je collega’s, dreig je hun carrières te dwarsbomen, maak je seksueel getinte opmerkingen tegen ze – en dan ziet de universiteit ‘geen enkele aanleiding’ om je hoogleraarstitel af te nemen, want met je wetenschap is niks mis?&lt;/p&gt;

&lt;p&gt;We hebben het aan de universiteiten nu al een paar jaar over nieuwe manieren van erkennen en waarderen. Over dat wetenschapper zijn meer is dan in toptijdschriften publiceren, dat het ook gaat over onderwijs geven, promovendi begeleiden, in gesprek kunnen gaan met de samenleving, inspirerend leidinggeven aan een onderzoeksteam – of in ieder geval leidinggeven zonder je ondergeschikten uit te kafferen. Dat niet iedereen alles hoeft te kunnen, maar dat wel al die dingen belangrijk zijn. Dat nieuwe erkennen en waarderen verloopt met horten en stoten, maar meestal ben ik er tamelijk optimistisch over.&lt;/p&gt;

&lt;p&gt;En dan komt er zo’n uitspraak. Die ik niet anders kan begrijpen dan: onderwijs, begeleiding, samenwerken, leidinggeven, het is allemaal leuk en aardig, maar mensen, laten we eerlijk zijn, het blijven bijzaken die losstaan van échte wetenschappelijke kwaliteit. Wetenschappelijke kwaliteit, dat is subsidies binnenhalen en artikelen publiceren. En wie dát kan, díe mag hoogleraar worden. En blijven. Tot het bittere, bittere eind.&lt;/p&gt;</content><author><name>Hieke Huistra</name><email>h.m.huistra@uu.nl</email></author><category term="Academisch-bedrijf" /><summary type="html">‘Langdurig intimiderend en ongewenst gedrag’, was de samenvatting van de universiteit. Meer concreet: ‘een stelselmatig patroon van zwartmaken, machtsmisbruik, genderdiscriminatie, kleineren in het openbaar en de voortdurende dreiging dat het carrièreverloop van de klagers zou worden beschadigd’. Ook waren er opmerkingen gemaakt ‘met seksuele lading’ en was er een geval van ‘ongewenste lichamelijke benadering’. De dader: een hoogleraar aan de Universiteit Leiden.</summary></entry><entry><title type="html">Staat wetenschap voor de VVD gelijk aan geld verdienen?</title><link href="https://thijskh.github.io/columns/2022/10/wetenschap-voor-vvd-gelijk-aan-geld-verdienen/" rel="alternate" type="text/html" title="Staat wetenschap voor de VVD gelijk aan geld verdienen?" /><published>2022-10-08T00:00:00-07:00</published><updated>2022-10-08T00:00:00-07:00</updated><id>https://thijskh.github.io/columns/2022/10/wetenschap-voor-vvd-gelijk-aan-geld-verdienen</id><content type="html" xml:base="https://thijskh.github.io/columns/2022/10/wetenschap-voor-vvd-gelijk-aan-geld-verdienen/">&lt;p&gt;Kamervragen heten misschien ‘vragen’, dat zijn ze meestal niet. Ze zijn weliswaar geformuleerd in vragende vorm, maar de opsteller is zelden oprecht geïnteresseerd in het antwoord. Die wil vooral haar eigen mening spuien en de minister dwingen daarop te reageren — en zoals elke driejarige weet, is een zin die eindigt met een vraagteken de effectiefste manier om dat te doen.&lt;/p&gt;

&lt;p&gt;Een recent voorbeeld: de Kamervragen van Hatte van der Woude afgelopen dinsdag. Van der Woude is VVD-woordvoerder hoger onderwijs en wetenschapsbeleid, en ze vraagt minister Dijkgraaf (OCW) om uitleg over de sectorplannen van de verschillende wetenschapsgebieden. Met die sectorplannen wordt een deel van de nieuwe investeringen in de universiteiten zo zinvol mogelijk verdeeld. Over de verdere details wil ik weinig zeggen, daar weet ik niet genoeg van.&lt;/p&gt;

&lt;p&gt;Gelukkig maakt Van der Woude zich ook niet druk over details. Ze wil van de minister weten hoe het geld is verdeeld tussen de sectoren, welke rol “tekortsectoren, het toekomstig verdienvermogen van Nederland, maatschappelijke impact en valorisatie” daarbij gehad hebben, en waarom de sector sociale wetenschappen en geesteswetenschappen meer krijgt dan de rest: “Acht de minister die sector het belangrijkst om in te investeren als het gaat om tekortberoepen en uitdagingen van de toekomst?”&lt;/p&gt;

&lt;p&gt;Voor wie nog twijfelde of deze vraag retorisch was, spelde Van der Woude het nog eens uit in een tweet: Nederland heeft vooral extra investeringen nodig in “bv techniek, informatica, medisch onderzoek en onderwijs” en juist die gebieden komen er in de sectorplannen “relatief bekaaid” vanaf.&lt;/p&gt;

&lt;p&gt;Kortom: de sociale wetenschappen en geesteswetenschappen moeten minder geld krijgen omdat ze niet bijdragen aan wat Nederland nodig heeft.&lt;/p&gt;

&lt;p&gt;Van der Woude mist wat nuances. Haar stelling dat sociale wetenschappen en geesteswetenschappen het meest krijgen is dubieus: samen krijgen ze 21 miljoen, maar het zijn in praktijk twee sectoren, dus 21 miljoen voor beide betekent 10,5 miljoen voor sociale wetenschappen en 10,5 miljoen voor geesteswetenschappen. Minder dan de 15 miljoen voor bètawetenschappen, de 12 miljoen voor technische wetenschappen en de 12 miljoen voor medische wetenschappen.&lt;/p&gt;

&lt;p&gt;Daarnaast hoort de 60 miljoen waar het hier over gaat bij een totaalpakket van 1,2 miljard. Wie iets wil zeggen over de verdeling, moet naar dat hele pakket kijken, niet naar een klein stukje.&lt;/p&gt;

&lt;p&gt;Maar zoals gezegd, op de details wil ik hier niet ingaan. Die leiden af van de hoofdzaak: de woordvoerder hoger onderwijs en wetenschapsbeleid van de grootste partij zet hier de hele sociale wetenschappen en geesteswetenschappen weg als geldverspilling, met als argument dat ze niet doen wat Nederland nodig heeft.&lt;/p&gt;

&lt;p&gt;Maar ik zie niet hoe we met uitsluitend natuurwetenschappers kunnen begrijpen wat Poetin wil, waarom sommige mensen vaccinaties weigeren, hoe we nieuwkomers succesvol kunnen opnemen in onze samenleving en hoe we moeten omgaan met Kamerleden die de democratie ondermijnen — om maar eens wat uitdagingen van de (nabije) toekomst te noemen. Waarmee ik uiteraard niet wil zeggen dat er geen geld naar bèta, techniek of geneeskunde hoeft. Dat moet wel, we kunnen niet zonder die vakgebieden, maar we kunnen ook niet zonder de sociale wetenschappen en de geesteswetenschappen.&lt;/p&gt;

&lt;p&gt;Dat Van der Woude daar anders over denkt, komt vermoedelijk doordat ze, naar goed VVD-gebruik, vindt dat maatschappelijke impact, valorisatie en verdienvermogen eigenlijk hetzelfde zijn. Wat geen keiharde euro’s oplevert voor de BV Nederland, kan niet zinvol zijn, en verdient dus geen financiering.&lt;/p&gt;

&lt;p&gt;Die focus op verdienvermogen is armoedig. Want, zou ik Kamerlid Van der Woude willen vragen, waarom hebben we dan universiteiten? Wat willen we eigenlijk met onze wetenschap? Geld verdienen? Maar wat hebben we als land aan geld, als we het niet mogen uitgeven om maatschappelijke problemen op te lossen, maar alleen om meer geld te verdienen? Acht het Kamerlid ons toekomstig verdienvermogen werkelijk zo belangrijk? En zo niet, overweegt zij dan de door haar gestelde vragen in te trekken?&lt;/p&gt;</content><author><name>Hieke Huistra</name><email>h.m.huistra@uu.nl</email></author><category term="Academisch-bedrijf" /><summary type="html">Kamervragen heten misschien ‘vragen’, dat zijn ze meestal niet. Ze zijn weliswaar geformuleerd in vragende vorm, maar de opsteller is zelden oprecht geïnteresseerd in het antwoord. Die wil vooral haar eigen mening spuien en de minister dwingen daarop te reageren — en zoals elke driejarige weet, is een zin die eindigt met een vraagteken de effectiefste manier om dat te doen.</summary></entry><entry><title type="html">Verdeel dat extra geld over álle wetenschappers</title><link href="https://thijskh.github.io/columns/2022/09/verdeel-extra-geld-alle-wetenschappers/" rel="alternate" type="text/html" title="Verdeel dat extra geld over álle wetenschappers" /><published>2022-09-24T00:00:00-07:00</published><updated>2022-09-24T00:00:00-07:00</updated><id>https://thijskh.github.io/columns/2022/09/verdeel-extra-geld-alle-wetenschappers</id><content type="html" xml:base="https://thijskh.github.io/columns/2022/09/verdeel-extra-geld-alle-wetenschappers/">&lt;p&gt;Het was u tussen prijsplafond en stikstofemoties wellicht niet opgevallen, maar de koning had dinsdag ook een zinnetje over (onder meer) de universiteiten: “Grote investeringen in mbo, hoger onderwijs en wetenschap brengen rust en ruimte voor docenten en studenten.”&lt;/p&gt;

&lt;p&gt;We krijgen er geld bij. Eindelijk – want het hoger onderwijs wordt al jaren structureel ondergefinancierd. Actiegroep WOinActie wijst hier al een jaar of vijf op, steeds opnieuw, en die volharding heeft nu tot extra geld geleid. Geld dat er zonder WOinActie vermoedelijk niet gekomen was. Universiteitsbestuurders zouden er dan ook goed aan doen ruimhartig hun dank te betuigen aan WOinActie in het algemeen, en aan trekkers van het eerste uur Ingrid Robeyns, Rens Bod en Remco Breuker in het bijzonder.&lt;/p&gt;

&lt;p&gt;Je zou zeggen: zij kunnen nu voldaan achteroverleunen. Maar nee. Want het geld komt er, en daar is iedereen blij mee, maar het geld komt met voorwaarden – en over die voorwaarden zijn zorgen. Bij de actievoerders van WOinActie, maar ook bij bijvoorbeeld de jonge wetenschappers van De Jonge Akademie.&lt;/p&gt;

&lt;p&gt;Minister Dijkgraaf wil het geld uitdelen in de vorm van starters- en stimuleringsbeurzen. De startersbeurzen zijn bedoeld voor jonge wetenschappers. Zodra een wetenschapper in vaste dienst komt, is het idee, krijgt die een startersbeurs van 300.000 euro. Om zo rustig een eigen onderzoekslijn op te kunnen zetten, en niet meteen de subsidiemarkt op te moeten. Klinkt mooi, komt uit een goed hart, en toch zou het zomaar kunnen dat dit plan voor veel wetenschappers de werkdruk niet verlaagt, en mogelijk zelfs verhoogt.&lt;/p&gt;

&lt;p&gt;Eerste probleem: het is de vraag of er genoeg geld is om élke starter een beurs te geven. Sommige starters krijgen drie ton, anderen krijgen niks. De universiteiten hebben al met de minister afgesproken dat het ‘niet-competitieve middelen’ zullen zijn, maar welk verdelingsmechanisme zowel competitie als gevoelens van nijd en afgunst tussen collega’s kan voorkomen, is mij niet duidelijk.&lt;/p&gt;

&lt;p&gt;Ander probleem, zelfs als er genoeg geld is voor iedereen: een deel van de starters zal het geld ongetwijfeld inzetten voor het aanstellen van promovendi. En dus krijgen we nog meer kwetsbare werknemers onderaan de piramide die, als ze klaar zijn met hun proefschrift, met nog meer andere gepromoveerden moeten concurreren om heel weinig vaste posities. Meer competitie, meer werkdruk.&lt;/p&gt;

&lt;p&gt;Laatste probleem: er zijn ook wetenschappers die niet aan het begin van hun carrière staan. Vrij veel zelfs. Die hebben ook een hoge werkdruk, maar mogen geen startersbeurs. Voor hen zijn er wel de stimuleringsbeurzen. Maar het geld daarvoor is beperkt, dus wederom: nijd en afgunst. Ook tussen gestimuleerde en starter, trouwens, want de startersbeurzen kunnen hoger zijn dan de stimuleringsbeurzen.&lt;/p&gt;

&lt;p&gt;Dat er extra geld komt is prachtig, maar als we het op deze manier verdelen, helpen we een deel van de beginnende onderzoekers, maar laten we de meeste al jaren overwerkte wetenschappers dieper in de modder wegzakken.&lt;/p&gt;

&lt;p&gt;Hoe dan wel? Dijkgraaf is al verschillende keren op een elegant alternatief gewezen: verdeel gewoon al het beschikbare geld over alle wetenschappers. Natuurlijk, als iedereen meedeelt blijft er per persoon minder geld over, maar het is nog steeds genoeg voor een student-assistent die je interviews uittikt, wat extra secretariële ondersteuning zodat je niet zelf vergaderverslagen hoeft te maken, of aanschaf van nieuwe meetapparatuur zonder dat je een subsidieaanvraag hoeft te schrijven.&lt;/p&gt;

&lt;p&gt;Wie meer wil, kan met collega’s budgetten stapelen om, bijvoorbeeld, een extra staflid aan te stellen, duurdere instrumenten te kopen of, voor wie Dijkgraafs plan wel een goed idee vond, een startersbeurs te geven aan de nieuwe collega die in vaste dienst komt.&lt;/p&gt;

&lt;p&gt;Geld voor iedereen, elk jaar opnieuw: zo krijg je échte rust voor álle wetenschappers.&lt;/p&gt;</content><author><name>Hieke Huistra</name><email>h.m.huistra@uu.nl</email></author><category term="Academisch-bedrijf" /><summary type="html">Het was u tussen prijsplafond en stikstofemoties wellicht niet opgevallen, maar de koning had dinsdag ook een zinnetje over (onder meer) de universiteiten: “Grote investeringen in mbo, hoger onderwijs en wetenschap brengen rust en ruimte voor docenten en studenten.”</summary></entry><entry><title type="html">Het naamloze meisje brengt de geschiedenis nabij</title><link href="https://thijskh.github.io/columns/2022/09/naamloze-meisje-brengt-geschiedenis-nabij/" rel="alternate" type="text/html" title="Het naamloze meisje brengt de geschiedenis nabij" /><published>2022-09-10T00:00:00-07:00</published><updated>2022-09-10T00:00:00-07:00</updated><id>https://thijskh.github.io/columns/2022/09/naamloze-meisje-brengt-geschiedenis-nabij</id><content type="html" xml:base="https://thijskh.github.io/columns/2022/09/naamloze-meisje-brengt-geschiedenis-nabij/">&lt;p&gt;Historici zouden minder moeten schrijven en meer moeten schrappen, zo schreef ik in mijn proefschrift. In theorie vind ik dat nog steeds, in praktijk vermaledij ik de woordenlimiet van het tijdschrift waar ik deze week een artikel wil indienen. Die limiet is weliswaar zelfs naar academische maatstaven ruim – 12.500 woorden – maar ik heb toch meer te vertellen dan erin past.&lt;/p&gt;

&lt;p&gt;En dus moet ik schrappen. Terecht, want meer dan 12.500 woorden wil ik mijn lezers, vermoedelijk overwerkte academici, niet aandoen. Maar pijn doet het wel.&lt;/p&gt;

&lt;p&gt;Mijn artikel gaat over de rol van vaders bij de bevalling. Ik wil laten zien dat in de vroege twintigste eeuw gebruikelijk was dat Nederlandse vaders bij de geboorte van hun kinderen waren en dat artsen die aanwezigheid meestal probleemloos accepteerden, en soms zelfs toejuichten. Daarvoor gebruik ik onder meer bevallingsverhalen. Die haal ik uit memoires van artsen, dagboeken van ouders, brieven van kraamverpleegsters. Prachtige verhalen, die samen een tastbaar beeld schetsen van de bevalpraktijk een eeuw geleden. Maar ze passen niet allemaal in die 12.500 woorden.&lt;/p&gt;

&lt;p&gt;Er moeten verhalen uit, en één daarvan is tot mijn verdriet het verhaal over de dochter van marxistisch politicus Willem van Ravesteyn en zijn vrouw Johanna Wismeijer. Van Ravesteyn en Wismeijer woonden in Rotterdam en verwachtten in de zomer van 1914 hun eerste kind. De eerste weeën kwamen midden in een augustusnacht. De dokter werd gehaald, en toen begon, aldus Van Ravesteyn vijftig jaar later in zijn memoires, ‘de misschien grootste ramp in mijn leven’.&lt;/p&gt;

&lt;p&gt;De dokter constateerde dat Wismeijers bekken te smal was om een baby te kunnen baren. Had hij dat vóór de bevalling opgemerkt, dan zou de baby met een keizersnede gehaald zijn. Maar nu de baby al een eind op weg was, was het daarvoor te laat.&lt;/p&gt;

&lt;p&gt;De gynaecoloog Klaas de Snoo werd erbij geroepen. Hij zag maar één oplossing: het kind doden om de moeder te redden. En Van Ravesteyn moest hem daarbij helpen, door de instrumenten aan te geven waarmee De Snoo de schedel van het kind kon verbrijzelen, zodat het alsnog door het bekken zou passen. In zijn memoires schrijft Van Ravesteyn: ‘ik moest bij deze afschuwelijke en bloedige geschiedenis, moord op een jong vrouwelijk wezen, assisteren. Nog eens: bijzonderheden herinner ik me gelukkig niet meer. Het kind was een meisje … En dit heeft, in mijn geest, het geval nog ellendiger gemaakt, omdat ik gehoopt had op een dochtertje.’&lt;/p&gt;

&lt;p&gt;Nadat De Snoo vertrokken was, bleef Van Ravesteyn achter ‘met een zwaargewonde vrouw, een bloedend kinderlijkje, en verder niets’. De volgende dag ging hij samen met zijn oudste vriend naar de begraafplaats in Crooswijk, om daar ‘het geschonden lijkje van wat mijn dochter had kunnen worden’ bij te zetten.&lt;/p&gt;

&lt;p&gt;Pas twee jaar later wilde Van Ravesteyn, op aandringen van zijn vrouw, nadenken over een tweede kind. Uiteindelijk werd in juli 1917 hun zoon geboren, met een geplande keizersnede.&lt;/p&gt;

&lt;p&gt;Het verhaal is hartverscheurend. Maar aan mijn argumentatie voegt het weinig toe. Het is een extreem geval, wat het minder overtuigend maakt — dat de vader in zo’n situatie aanwezig was, zegt weinig over de meerderheid van de bevallingen die relatief normaal verliepen. Ook van die meerderheid heb ik voldoende beschrijvingen met aanwezige vaders, en daar spendeer ik mijn 12.500 woorden aan. Wetenschappelijk is daar weinig tegen in te brengen. Maar toch wringt het.&lt;/p&gt;

&lt;p&gt;In een academisch artikel worden wij historici geacht te beschrijven hoe het vroeger was op basis van zo overtuigend mogelijk bewijs. Maar daardoor verliezen we soms juist de verhalen die ons écht dicht bij het verleden brengen, de verhalen die ons juist door de uitzonderlijkheid die ze ‘niet representatief’ maakt, daadwerkelijk ontroeren. Verhalen, kortom, zoals dat over het naamloze meisje van Johanna Wismeijer en Willem van Ravesteyn.&lt;/p&gt;</content><author><name>Hieke Huistra</name><email>h.m.huistra@uu.nl</email></author><category term="Geboorte-dood" /><summary type="html">Historici zouden minder moeten schrijven en meer moeten schrappen, zo schreef ik in mijn proefschrift. In theorie vind ik dat nog steeds, in praktijk vermaledij ik de woordenlimiet van het tijdschrift waar ik deze week een artikel wil indienen. Die limiet is weliswaar zelfs naar academische maatstaven ruim – 12.500 woorden – maar ik heb toch meer te vertellen dan erin past.</summary></entry><entry><title type="html">De universiteit moet voor álle werknemers een prettige werkgever zijn</title><link href="https://thijskh.github.io/columns/2022/08/universiteit-alle-werknemers-prettige-werkgever/" rel="alternate" type="text/html" title="De universiteit moet voor álle werknemers een prettige werkgever zijn" /><published>2022-08-27T00:00:00-07:00</published><updated>2022-08-27T00:00:00-07:00</updated><id>https://thijskh.github.io/columns/2022/08/universiteit-voor-alle-werknemers-prettige-werkgever</id><content type="html" xml:base="https://thijskh.github.io/columns/2022/08/universiteit-alle-werknemers-prettige-werkgever/">&lt;p&gt;Ik werk aan de Universiteit Utrecht (UU). Ik ervaar de UU meestal als een prettige werkgever. Mijn salaris is altijd op tijd. Declaraties worden snel uitbetaald. Ik heb een eigen bureau en een laptop van de zaak. Niemand zegt dat ik in mijn columns minder kritisch moet zijn over de academische wereld. De koffieautomaten bieden keuze uit twee soorten warme chocolademelk.&lt;/p&gt;

&lt;p&gt;Natuurlijk, het is niet altijd feest. De verlofregeling waarbij je op je verjaardag ’s middags vrij kreeg (‘Als de dienst het toelaat’), is afgeschaft. Op het intranet kan ik nooit in één keer vinden wat ik zoek. De werkdruk is aan de hoge kant. Ik erger me kapot aan de energieverspillende schermen die overal in universiteitsgebouwen geen nieuws verkondigen (‘Wetenschapper A krijgt subsidie’; ‘Wetenschapper B heeft een prijs gewonnen’), maar onze organisatiestructuur is zo complex dat ik niet weet bij wie ik hierover moet klagen.&lt;/p&gt;

&lt;p&gt;Maar toch, in grote lijnen: een prettige werkgever. Niet eentje waarvan ik denk: die moet ik binnenkort eens voor de rechter dagen.&lt;/p&gt;

&lt;p&gt;Toch is dat precies wat mijn oud-collega Marijn Scholte heeft gedaan. Ik noem Scholte een collega, omdat we dezelfde werkgever hadden – die we delen met bij achtduizend andere collega’s. Met de meeste van die collega’s werk ik nooit samen. Met Scholte ook niet, want hij werkte bij een andere faculteit, in een ander gebouw. Wat ook anders was: zijn contract. Dat van mij is vast, dat van hem was tijdelijk.&lt;/p&gt;

&lt;p&gt;En voor tijdelijke werknemers is de Universiteit Utrecht een aanzienlijke minder prettige werkgever. Ik schreef al eerder over de misère van het tijdelijke contract, maar veel beter dan mijn oude columns kunt u het ontroerende essay van Ilse Josepha Lazaroms lezen, dat vlak voor de zomer in de Nederlandse Boekengids stond. Ook Lazaroms was tijdelijk docent bij de UU; in het essay beschrijft ze haar ervaringen. “Je kapot werken is een voorwaarde. Onder voorbehoud, dat wel. Want vastigheid is niet zeker. We kunnen je niets beloven.” Voortdurend voelde Lazaroms: voor haar ontelbare anderen. “Niet voor mijn dochter, denk ik. Zij heeft maar één moeder.”&lt;/p&gt;

&lt;p&gt;Lazaroms vertrok zelf, omdat het niet meer ging. Marijn Scholte moest weg, omdat zijn contract afliep. Aansluitend nog een tijdelijk contract mocht niet volgens de regels, zes maanden wachten om de regels te omzeilen wilde de universiteit niet: dat zou slecht werkgeverschap zijn.&lt;/p&gt;

&lt;p&gt;Daar zit wat in, maar de alternatieve oplossing van de universiteit – helemaal geen contract voor Scholte en een nieuwe tijdelijke docent om Scholtes werk over te nemen – lijkt me nog veel slechter werkgeverschap. De logische oplossing: een vast contract voor Scholte. Maar daar wil de universiteit niet aan, en door die onwil staan ze nu voor de rechter. Die doet komende woensdag uitspraak.&lt;/p&gt;

&lt;p&gt;Mijn juridische kennis schiet tekort om de uitslag te voorspellen, maar mijn rechtvaardigheidsgevoel verdraagt slechts één uitkomst: een vaste aanstelling voor Scholte.&lt;/p&gt;

&lt;p&gt;Maar ook dan is het probleem niet opgelost. Zoals Scholte zijn er velen, in Utrecht, maar ook elders. Lazaroms schrijft erover, niet in haar essay, maar in een heldere analyse die vorige week op De Correspondent verscheen. Alle tijdelijke docenten verdienen fatsoenlijk werkgeverschap, en het zou niet nodig moeten zijn om dat via de rechter af te dwingen.&lt;/p&gt;

&lt;p&gt;Dat is ook de inzet van de Ware Opening van het Academisch Jaar die vakbonden en actiegroepen organiseren bij de start van het collegejaar, op maandag 5 september, in Den Haag. Zij roepen de universiteiten op zelf voor betere werkomstandigheden en meer vaste contracten te zorgen.&lt;/p&gt;

&lt;p&gt;Ik ben erbij, omdat ik wil dat de Universiteit Utrecht niet alleen voor mij, maar voor ál haar werknemers een prettige werkgever is. En dan mogen ze die schermen laten hangen.&lt;/p&gt;</content><author><name>Hieke Huistra</name><email>h.m.huistra@uu.nl</email></author><category term="Academisch-bedrijf" /><summary type="html">Ik werk aan de Universiteit Utrecht (UU). Ik ervaar de UU meestal als een prettige werkgever. Mijn salaris is altijd op tijd. Declaraties worden snel uitbetaald. Ik heb een eigen bureau en een laptop van de zaak. Niemand zegt dat ik in mijn columns minder kritisch moet zijn over de academische wereld. De koffieautomaten bieden keuze uit twee soorten warme chocolademelk.</summary></entry><entry><title type="html">Er is veel meer over abortus te zeggen dan ‘ja’ of ‘nee’</title><link href="https://thijskh.github.io/columns/2022/07/veel-meer-over-abortus-dan-ja-nee/" rel="alternate" type="text/html" title="Er is veel meer over abortus te zeggen dan ‘ja’ of ‘nee’" /><published>2022-07-02T00:00:00-07:00</published><updated>2022-07-02T00:00:00-07:00</updated><id>https://thijskh.github.io/columns/2022/07/veel-meer-over-abortus-dan-ja-nee</id><content type="html" xml:base="https://thijskh.github.io/columns/2022/07/veel-meer-over-abortus-dan-ja-nee/">&lt;p&gt;We moeten meer over abortus discussiëren, zei rechtshistorica Madeleijn van den Nieuwenhuizen twee weken geleden in Trouw, want anders verleren we het recht op abortus te beargumenteren – en dat kan zomaar ineens nodig zijn. Een waarschuwing die binnen een week met dikke lijnen onderstreept werd door het Amerikaanse Hooggerechtshof. Van den Nieuwenhuizen pleit voor een abortusdiscussie met ruimte voor nuance, gelaagdheid en twijfel, want er is veel meer over abortus te zeggen dan ‘ja’ of ‘nee’.&lt;/p&gt;

&lt;p&gt;Daar ben ik het mee eens. Zo kun je bijvoorbeeld op veel verschillende manieren ‘ja’ zeggen tegen abortus. Vrijwel alle Europese landen staan abortus toe, maar er is veel verschil in de manier waarop: geen twee landen hebben dezelfde abortuswet. De termijn waarbinnen abortus is toegestaan varieert bijvoorbeeld nogal. In Nederland is die opvallend ruim: 24 weken. Veel naburige landen hebben een kortere termijn: in België is het 12 weken, in Frankrijk en Duitsland 14, in Portugal en Ierland 10, en in Italië 90 dagen.&lt;/p&gt;

&lt;p&gt;Maar al die landen maken uitzonderingen: een latere abortus mag soms toch, bijvoorbeeld als het leven van de moeder in gevaar is, of als de foetus zware lichamelijke afwijkingen heeft. Vaak zegt een abortuswet niet alleen iets over hoe oud een foetus moet zijn voordat deze bescherming verdient, maar ook over welke foetus beschermd moet worden – en in veel landen heeft het ene ongeboren kind meer rechten dan het andere.&lt;/p&gt;

&lt;p&gt;De meeste Europese abortuswetten zijn ontstaan in de jaren zestig en zeventig. In de bijbehorende debatten ging het niet alleen over of zwangere vrouwen mochten kiezen of ze een kind wilden, maar ook of ze mochten kiezen welk kind ze wilden. Feministen verdedigden abortus door te betogen dat het toestaan van abortus kon voorkomen dat zwaar gehandicapte kinderen geboren werden – voor ons een verrassend en soms ongemakkelijk argument. Softenon-baby’s waren een geliefd voorbeeld van zwangerschappen waarin abortus een uitkomst was geweest.&lt;/p&gt;

&lt;p&gt;Toen begin jaren zestig duidelijk werd dat het kalmeringsmiddel Softenon ernstige misvormingen veroorzaakte, leefden sommige zwangere vrouwen ineens tussen hoop en vrees: zij hoorden het nieuws nadat ze Softenon hadden geslikt en voordat ze bevielen. Onder hen de Amerikaanse televisiepresentatrice Sherri Finkbine, die daarom in augustus 1962 naar Zweden vloog voor een abortus, nadat die haar in eigen land geweigerd was. Ook andere zwangere vrouwen probeerden hun zwangerschap te laten beëindigen. Twee maanden voordat Finkbine naar Zweden vloog, maalde de Luikse moeder Suzanne V. tien slaaptabletten fijn en roerde ze door het flesje melk voor haar twee weken oude dochtertje Carinne. Het meisje miste door de Softenon haar armen en had misvormde benen.&lt;/p&gt;

&lt;p&gt;De moeder werd door een jury vrijgesproken van moord, onder luid applaus van de publieke tribune. Voorstanders van de vrijspraak meenden dat het leven van Carinne het niet waard was om geleefd te worden. Kranten vulden kolom na kolom over zowel het Luikse proces als Finkbines abortusreis. Abortusactivisten gebruikten de zaken om te betogen dat moeder, kind en maatschappij beter af waren als deze kinderen niet geboren werden en dat abortus dus moest mogen.&lt;/p&gt;

&lt;p&gt;Het argument lijkt misschien niet meer van deze tijd, maar in veel landen zie je het idee dat sommige levens minder bescherming verdienen dan andere nog steeds terug in de abortuswetgeving, door de uitzonderingen die gemaakt worden voor late abortussen. Die uitzonderingen geven een subtiel signaal: de deur naar abortus was al dicht, maar deze foetus is zó anders, dat we hem toch weer opendoen.&lt;/p&gt;

&lt;p&gt;Nederland kent die uitzonderingen niet, alle foetussen zijn hier even beschermwaardig, of niet beschermwaardig: tot 24 weken mag abortus altijd. Dat maakt Nederland een van de weinige landen waar de overheid zich van elk oordeel onthoudt en de beslissing welke zwangerschap het uitdragen waard is precies daar legt waar ze hoort: bij de zwangere zelf.&lt;/p&gt;</content><author><name>Hieke Huistra</name><email>h.m.huistra@uu.nl</email></author><category term="Geboorte-dood" /><summary type="html">We moeten meer over abortus discussiëren, zei rechtshistorica Madeleijn van den Nieuwenhuizen twee weken geleden in Trouw, want anders verleren we het recht op abortus te beargumenteren – en dat kan zomaar ineens nodig zijn. Een waarschuwing die binnen een week met dikke lijnen onderstreept werd door het Amerikaanse Hooggerechtshof. Van den Nieuwenhuizen pleit voor een abortusdiscussie met ruimte voor nuance, gelaagdheid en twijfel, want er is veel meer over abortus te zeggen dan ‘ja’ of ‘nee’.</summary></entry><entry><title type="html">Hoe kan het beschermen van kwetsbaren geen doel meer zijn?</title><link href="https://thijskh.github.io/columns/2022/06/beschermen-kwetsbaren-geen-doel/" rel="alternate" type="text/html" title="Hoe kan het beschermen van kwetsbaren geen doel meer zijn?" /><published>2022-06-18T00:00:00-07:00</published><updated>2022-06-18T00:00:00-07:00</updated><id>https://thijskh.github.io/columns/2022/06/beschermen-kwetsbaren-geen-doel-meer</id><content type="html" xml:base="https://thijskh.github.io/columns/2022/06/beschermen-kwetsbaren-geen-doel/">&lt;p&gt;Het klonk zo mooi, in maart 2020. Eerst klappen voor het zorgpersoneel, dan een muur vormen om onze kwetsbaren heen. Voor sommige mensen was ‘het nieuwe coronavirus’ bijzonder bedreigend: zij liepen risico op ziekenhuisopname of zelfs overlijden. Dat konden we niet laten gebeuren! De samenleving zou zorgen dat zij niet besmet zouden raken. Niet-kwetsbaren zouden het virus onvermijdelijk op gaan lopen, waarschuwde Rutte de Realistische Staatsman vanuit het Torentje, maar als we zorgden dat die besmettingen niet oversloegen op de kwetsbaren, zaten we goed: we zouden gecontroleerd groepsimmuniteit opbouwen, en dan zouden ook de kwetsbaren beschermd zijn.&lt;/p&gt;

&lt;p&gt;Het was, helaas, een inschattingsfout. Groepsimmuniteit bleek niet haalbaar: al een paar maanden na besmetting of vaccinatie heeft ons immuunsysteem geen actieve herinnering meer aan het virus, waardoor mensen steeds opnieuw besmet kunnen worden (wel, dat was het goede nieuws, met minder kans op acute ernstige ziekte). Ook bleek het onderscheid tussen kwetsbaar en niet-kwetsbaar wat diffuser dan gedacht: veertigers en vijftigers ‘zonder onderliggend lijden’ kwamen op de ic; en iedereen, jong of oud, bleek long covid te kunnen krijgen. Kwetsbaren beschermen door een menselijke muur te bouwen is een illusie. We moeten met andere bescherming komen.&lt;/p&gt;

&lt;p&gt;Maar willen we dat wel? De geestdrift om de kwetsbare medeburger te beschermen, lijkt in de loop van de pandemie wat afgenomen. In het bijzonder daar waar men juist voor de kwetsbaren op zou moeten komen: op het ministerie van volksgezondheid (VWS).&lt;/p&gt;

&lt;p&gt;In de nieuwe coronavisie van het kabinet is besloten dat het beschermen van kwetsbaren geen officieel beleidsdoel meer is. Het toegankelijk houden van de zorg is dat wél, en volgens VWS zijn ook de kwetsbaren daarbij gebaat. Dat is een tamelijk schraal argument: toegankelijke zorg maakt weliswaar ziekenhuisopname van kwetsbaren mogelijk, maar in dat ziekenhuisbed kunnen ze vervolgens nog steeds overlijden, of langdurig een aanzienlijk deel van hun levenskwaliteit verliezen.&lt;/p&gt;

&lt;p&gt;Minister Ernst Kuipers suggereert af en toe dat het buiten zijn macht ligt iets aan dat leed te veranderen: ‘medische kwetsbaarheid’ kunnen we nu eenmaal niet wegnemen. Dat mag zo zijn, maar die medische kwetsbaarheid wordt pas een probleem als iemand ook daadwerkelijk corona oploopt. Je zou dus, zomaar een ideetje, kwetsbaren kunnen beschermen met maatregelen die de kans verkleinen dat ze het virus tegenkomen.&lt;/p&gt;

&lt;p&gt;Maar dat lijkt de minister vooralsnog niet van plan. Volkskrantjournalist Maarten Keulemans vroeg het eerder deze week, op aansporing van zijn collega Asha ten Broeke, nog eens na bij VWS: wat gaat de regering doen om kwetsbare mensen veilig te houden?&lt;/p&gt;

&lt;p&gt;Het antwoord was ontluisterend. De regering wil de samenleving openhouden. Medische kwetsbaarheid is er nu eenmaal. Het is de bedoeling dat kwetsbaren zichzelf beschermen, maar het zou natuurlijk fijn zijn als andere mensen rekening met hen houden. De ‘sectoren’ is gevraagd om in hun magische sectorplannen ook aan de kwetsbaren te denken. De meest kwetsbare groepen kunnen een herhaalprik krijgen, en mogelijk gratis beschermingsmiddelen ‘zoals een FFP2-masker en zelftests’. Hoe iemand zichzelf tegen corona kan beschermen met een zelftest, blijft onvermeld.&lt;/p&gt;

&lt;p&gt;Dat kwetsbare mensen er veel meer mee geholpen zouden zijn als íedereen in drukke binnenruimtes een mondkapje zou dragen, of regelmatig een zelftest zou doen, daar zegt VWS ook niets over. Dan zou de minister maatregelen moeten opleggen of adviezen moeten geven, en dat is niet de bedoeling — de kern van Kuipers’ corona-aanpak is immers, kopte Trouw eerder deze week, ‘bedenk het zelf’. Of, zoals Keulemans het samenvatte: “Beste kwetsbare, hier nog een prik, en voor de rest, zet ’m op hè?”&lt;/p&gt;

&lt;p&gt;Dat het applaus voor de zorgmedewerkers snel zou uitdoven, hadden we denk ik allemaal zien aankomen. Maar dat na twee jaar pandemie zelfs de minister van volksgezondheid de kwetsbaren aan hun lot overlaat, daar ben ik stil van.&lt;/p&gt;</content><author><name>Hieke Huistra</name><email>h.m.huistra@uu.nl</email></author><category term="Corona" /><summary type="html">Het klonk zo mooi, in maart 2020. Eerst klappen voor het zorgpersoneel, dan een muur vormen om onze kwetsbaren heen. Voor sommige mensen was ‘het nieuwe coronavirus’ bijzonder bedreigend: zij liepen risico op ziekenhuisopname of zelfs overlijden. Dat konden we niet laten gebeuren! De samenleving zou zorgen dat zij niet besmet zouden raken. Niet-kwetsbaren zouden het virus onvermijdelijk op gaan lopen, waarschuwde Rutte de Realistische Staatsman vanuit het Torentje, maar als we zorgden dat die besmettingen niet oversloegen op de kwetsbaren, zaten we goed: we zouden gecontroleerd groepsimmuniteit opbouwen, en dan zouden ook de kwetsbaren beschermd zijn.</summary></entry><entry><title type="html">Juist het glorieuze verleden van Universiteit Leiden maakt Amalia’s besluit pijnlijk</title><link href="https://thijskh.github.io/columns/2022/06/glorieuze-verleden-leiden-keus-amalia-pijnlijk/" rel="alternate" type="text/html" title="Juist het glorieuze verleden van Universiteit Leiden maakt Amalia’s besluit pijnlijk" /><published>2022-06-04T00:00:00-07:00</published><updated>2022-06-04T00:00:00-07:00</updated><id>https://thijskh.github.io/columns/2022/06/glorieuze-verleden-lediden-keus-amalia-pijnlijk</id><content type="html" xml:base="https://thijskh.github.io/columns/2022/06/glorieuze-verleden-leiden-keus-amalia-pijnlijk/">&lt;p&gt;Politics, Psychology, Law and Economics is het geworden — PPLE, voor ingewijden. De RVD deelde deze week de studiekeuze van de kroonprinses mee. Maar vervolgens ging het niet zozeer over wát Amalia gaat studeren, maar over wáár ze dat gaat doen. En vooral ook: waar níét. Haar vader, oma en overgrootoma studeerden in Leiden, maar Amalia gaat naar Amsterdam.&lt;/p&gt;

&lt;p&gt;Links en rechts — vooral links, eigenlijk — werd geopperd dat dit wellicht iets te maken zou kunnen hebben met het imago van de Leidse rechtenfaculteit als leverancier van zowel theoretische onderbouwers als praktische uitvoerders van niet al te frisse politieke ideologieën. Of dat klopt, is lastig te achterhalen, maar wat de reden ook is, Amalia’s besluit zal Leiden pijn doen.&lt;/p&gt;

&lt;p&gt;Want ik ken geen Nederlandse universiteit die zo hecht aan haar geschiedenis en tradities als de Leidse. Met een beetje goede wil zou je kunnen stellen dat ik mijn doctorstitel te danken heb aan die Leidse liefde voor haar eigen verleden: ik ben er gepromoveerd op onderzoek naar de geschiedenis van de Leidse universiteit, wat, niet geheel toevallig, de best onderzochte universiteitsgeschiedenis in Nederland is.&lt;/p&gt;

&lt;p&gt;Mijn promotieonderzoek behandelde de negentiende eeuw, niet Leidens beste tijd. Eeuwenlang waren ze met afstand de belangrijkste universiteit van Nederland geweest. Ze waren de oudste, in 1575 gesticht door Willem van Oranje. Ze waren de grootste. En ze waren veruit de beroemdste: wetenschappers en studenten uit heel Europa kwamen naar Leiden, aangetrokken door hoogleraren als Carolus Clusius, Joseph Scaliger en Herman Boerhaave, en door faciliteiten als de universiteitsbibliotheek en het anatomisch theater, beide voorzien van indrukwekkende verzamelingen.&lt;/p&gt;

&lt;p&gt;In 1807, na het nodige gelobby, gaf Lodewijk Napoleon de universiteit de titel ‘Koninklijke Universiteit van Holland’, tot grote vreugde van de universiteitsbestuurders die verklaarden dat Leiden nu echt ‘boven alle andere Academiën van het Rijk verheven’ was.&lt;/p&gt;

&lt;p&gt;Maar nog geen tien jaar later waren ze die titel weer kwijt. Afgepakt door Willem I, de nieuwe koning van Nederland — Amalia is niet de eerste Oranje die Leiden teleurstelde. Willem I standaardiseerde en uniformeerde alles wat los en vast zat om het nieuwe Nederland vorm te geven. Een speciale status voor Leiden paste daar niet bij. En ook Leidens universitaire verzamelingen waren niet langer uniek: Willem I hielp de andere universiteiten ook zulke verzamelingen op te bouwen.&lt;/p&gt;

&lt;p&gt;Om zich toch van de andere universiteiten te onderscheiden, viel Leiden terug op het enige wat het wel had, en de rest niet: een glorieus verleden. De universiteitsbestuurders bleven maar benadrukken hoe roemrijk het Leidse verleden was, en ze verbonden dat verleden met hun heden om zo Leiden toch nog boven de andere universiteiten te plaatsen.&lt;/p&gt;

&lt;p&gt;Die strategie is de Universiteit Leiden sindsdien blijven gebruiken. Ik herinner me een campagne waarin Leidse Nobelprijswinnaars als Lorentz en Kamerlingh Onnes gebruikt werden om studenten te werven — een jaar of honderd nadat ze hun Nobelprijs ontvangen hadden. De speciale band met de Oranjes is een belangrijk onderdeel van dat historische verhaal geworden, wat bijvoorbeeld blijkt uit de universitaire website, die meerdere pagina’s wijdt aan de beschrijving van die band (‘Het begon met Willem van Oranje’).&lt;/p&gt;

&lt;p&gt;Dat maakt Amalia’s besluit om Leiden links (rechts?) te laten liggen zo pijnlijk. Maar ze dragen het verlies van de Oranjes dapper, daar in Leiden. Ze konden het zelfs opbrengen Amalia van harte te feliciteren met haar studiekeuze — waarbij wel vermeld moet worden dat geen van de andere universiteiten waar Amalia níét ging studeren überhaupt de behoefte voelde zich over Amalia’s studiekeuze uit te laten.&lt;/p&gt;

&lt;p&gt;Vermoedelijk waren ze in Leiden zo hard hun teleurstelling aan het wegdrukken dat die naar buiten schoot, in de vorm van een enthousiaste gelukwens met deze mooie studiekeuze ‘aan een van onze Nederlandse topuniversiteiten’. Wie in de ogen van de Universiteit Leiden de andere Nederlandse topuniversiteit is, laat ik aan u.&lt;/p&gt;</content><author><name>Hieke Huistra</name><email>h.m.huistra@uu.nl</email></author><category term="Vanalles" /><summary type="html">Politics, Psychology, Law and Economics is het geworden — PPLE, voor ingewijden. De RVD deelde deze week de studiekeuze van de kroonprinses mee. Maar vervolgens ging het niet zozeer over wát Amalia gaat studeren, maar over wáár ze dat gaat doen. En vooral ook: waar níét. Haar vader, oma en overgrootoma studeerden in Leiden, maar Amalia gaat naar Amsterdam.</summary></entry><entry><title type="html">De universiteiten moeten zich kapot schamen</title><link href="https://thijskh.github.io/columns/2022/05/universiteiten-moeten-zich-kapot-schamen/" rel="alternate" type="text/html" title="De universiteiten moeten zich kapot schamen" /><published>2022-05-21T00:00:00-07:00</published><updated>2022-05-21T00:00:00-07:00</updated><id>https://thijskh.github.io/columns/2022/05/universiten-moeten-zich-kapot-schamen</id><content type="html" xml:base="https://thijskh.github.io/columns/2022/05/universiteiten-moeten-zich-kapot-schamen/">&lt;p&gt;Massavacatures zijn het, de twee advertenties die het departement mediastudies aan de Universiteit van Amsterdam eerder deze week plaatste. Het departement zoekt voor komend collegejaar nog zo’n vijftien à twintig docenten. Die docenten moeten meerdere cursussen kunnen geven, studenten mentoren, onderwijs ontwikkelen en scripties begeleiden. Daarvoor krijgen ze een tijdelijke aanstelling van twee jaar, voor hooguit 27 uur per week. Welkom in de wereld van de tijdelijke docent, de werknemer die het hoger onderwijs in de geesteswetenschappen en sociale wetenschappen draaiende houdt in ruil voor, tja, vrij weinig — in ieder geval geen vast contract, en ook geen voltijdsaanstelling.&lt;/p&gt;

&lt;p&gt;De hoop was dat de positie van die tijdelijke docenten verbeterd zou worden in de nieuwe cao. Helaas. Vakbonden en koepelorganisatie Universiteiten van Nederland bereikten vorige week een onderhandelingsakkoord voor de nieuwe cao, en hun afspraken over tijdelijke docenten zijn teleurstellend. Er wordt weliswaar “onderkend dat er behoefte is aan een helder loopbaanperspectief voor docenten dat recht doet aan hun bijdrage aan de universitaire sector”, maar die onderkenning leidt tot niets. Of nu ja, niets, er komt een onderzoek. Bonden en werkgevers gaan samen kijken naar de mogelijkheden voor meer vaste contracten. Dat doen ze op basis van “een analyse van gegevens” (welke gegevens blijft onvermeld) en de uitkomsten nemen ze mee bij de volgende cao-onderhandelingen.&lt;/p&gt;

&lt;p&gt;Met veel goede wil zou je dit als een stap in de goede richting kunnen zien, zoals je ook het naar eigen inzicht wissen van overheidscommunicatie bewonderend als ‘realtime archivering’ kunt omschrijven. Met minder goede wil maar wellicht meer realisme zou je zeggen: onwil.&lt;/p&gt;

&lt;p&gt;Onderzoek doe je als je meer informatie nodig hebt. Maar over tijdelijke docenten hebben we informatie genoeg. We weten hoeveel het er zijn, en waar ze zitten. Het Rathenau Instituut publiceerde er eind vorig jaar nog een factsheet over. Daaruit bleek dat het aandeel tijdelijke docenten sterk wisselt per universiteit. Bij sommige universiteiten is 30 procent van de mensen met een volledige onderwijsaanstelling in tijdelijke dienst, bij andere 90 procent. In het algemeen geldt: Nederlandse universiteiten gebruiken vaker tijdelijke contracten dan buitenlandse universiteiten.&lt;/p&gt;

&lt;p&gt;We weten dat die grote hoeveelheid tijdelijke contracten schadelijk zijn voor het welzijn van de werknemers zelf, voor de onderwijskwaliteit, voor de sociale veiligheid en voor de werkdruk van zowel tijdelijke als vaste staf. Als de onderhandelaars die kennis niet paraat hadden, hadden ze het Rathenau Instituut om hulp kunnen vragen, of de actiegroepen Casual Academy en 0.7, die ongetwijfeld met liefde geholpen hadden. Meer onderzoek voegt weinig toe; het vertraagt alleen maar.&lt;/p&gt;

&lt;p&gt;Dat vindt ook Geert ten Dam, voorzitter van het college van bestuur van de Universiteit van Amsterdam (UvA). Zij stelde eerdere deze week dat het cao-akkoord tekortschiet. De UvA wil nog voor de zomer nieuw beleid vaststellen om de positie van tijdelijke docenten sneller te verbeteren. Docenten moeten eerder een vast contract krijgen, en tijdelijke contracten moeten een langere looptijd en grotere omvang krijgen — dus geen aanstelling van drie dagen in de week voor twee jaar, maar vier jaar (bijna) voltijds.&lt;/p&gt;

&lt;p&gt;Goed nieuws voor de sloot aan tijdelijke docenten die Ten Dams ondergeschikten bij mediastudies gaan aanstellen, lijkt me. Wellicht gloort er voor hen dankzij deze plannen toch een vast contract aan het einde van hun tweejarig dienstverband.&lt;/p&gt;

&lt;p&gt;Ook aan andere universiteiten zijn her en der hoopvolle ontwikkelingen te ontwaren — er zijn heus bestuurders die inzien dat het zo niet langer kan. Dit zou dan ook een uitstekend moment zijn voor koepelorganisatie Universiteiten van Nederland om leiderschap te tonen en in de cao op te nemen dat aan álle universiteiten bij structureel werk een vast contract hoort. In plaats daarvan komen ze niet verder dan: meer onderzoek. Als ik namens de Universiteiten van Nederland aan de cao-tafel zat, zou ik me kapot schamen.&lt;/p&gt;</content><author><name>Hieke Huistra</name><email>h.m.huistra@uu.nl</email></author><category term="Academisch-bedrijf" /><summary type="html">Massavacatures zijn het, de twee advertenties die het departement mediastudies aan de Universiteit van Amsterdam eerder deze week plaatste. Het departement zoekt voor komend collegejaar nog zo’n vijftien à twintig docenten. Die docenten moeten meerdere cursussen kunnen geven, studenten mentoren, onderwijs ontwikkelen en scripties begeleiden. Daarvoor krijgen ze een tijdelijke aanstelling van twee jaar, voor hooguit 27 uur per week. Welkom in de wereld van de tijdelijke docent, de werknemer die het hoger onderwijs in de geesteswetenschappen en sociale wetenschappen draaiende houdt in ruil voor, tja, vrij weinig — in ieder geval geen vast contract, en ook geen voltijdsaanstelling.</summary></entry></feed>